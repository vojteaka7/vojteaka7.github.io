---
layout: post
title: O sociálních síťích
---

V předchozím článku jsem mluvil o tom, jak projekt s Malým princem padl. Ale teď něco šťastnějšího... Celá tahle věc s projekty vznikla kvůli tomu, že jsem chtěl 
strávit méně času na Youtubu, protože se podle mě dá strávit čas i lépe, než sledováním (mnohdy i nezajímavých) videí. (A docela se mi to i daří) Ti bystří si asi 
všimli, že sekce "kontakty" na hlavní stránce je poněkud prázdná. Kde je Instagram? Kde je Snapchat? Kde je Tiktok? Nejsou tam, protože ani Instagram, ani Snapchat, 
ani Tiktok nemám. Pravdou tedy je, že jsem Instagram kdysi měl...

Pak jsem se jednou zamyslel a uvědomil jsem si, že je to hrozný zabiják času. Z počátku by se mohlo zdát, že je to dobrá vlastnost. Čekání na autobus? Tiktok. Sezení 
na záchodě? Tiktok. Stání ve frontě na oběd? Tiktok! Má otázka ale zní: "Kdo by měl rozhodovat o tom, kdy se Tiktoku (/Reels/Shorts [^1]) budu věnovat a kdy ne -- já, 
nebo Tiktok? Ptám se, protože věřím, že existují lidé, kteří ráno sundají telefon z nabíječky a položí ho až večer. Procházka v lese? Tiktok. Hodina češtiny? Tiktok. 
Na návštěve u kamaráda? TIKTOK!!!

A mohl bych tady mluvit o zlých algoritmech, o sociálních bublinách i o tom, jak sociální sítě zkreslují realitu, ale to není žádná novinka, o tom já mluvit nechci. Já 
se jen chci zeptat: Vás to leštění telefonu palcem uspokojuje? Co jste dneska na Tiktoku (/Reels/Shorts) viděli zajímavého? Mně totiž připadá, že tam nic zajímavého 
není. Přijde mi to spíše jako "tak tohle video je o ničem, ale za okrajem obrazovky, jen jedno posunutí palcem, je určitě něco zajímavého!" Víte co -- víte co mi to 
připomíná? Herní automaty. "Tentokrát to nevyšlo, ale příště určitě vyhraju... Určitě."

## Moje tipy a triky

### Instagram

Příběh mého Instagramu je takový, že jsem si Instagram kdysi založil (mohlo mi být tak **10**) a později jsem na něm byl schopný trávit i 3 hodiny denně [^2]. Pak 
jsem nejprve Instagram jen odinstaloval, protože jsem chtěl, aby se lidé stále mohli podívat na moje staré příspěvky. Nakonec jsem ale učinil rozhodnutí a smazal i 
svůj účet. (Díky GDPR máte právo, aby vám Instagram poslal všechna data, která o vás má. To jsem taky udělal a i dnes se můžů podívat na svoje staré příspěvky a 
stydět se za to, co jsem sdílel, když mi bylo 10.)

"Jak bych bez Instagramu věděl, jak se mají mí přátelé a rodina, kde jsou a co dělají? A jak se budu zajímat o aktuální dění?" I tyto otázky jsem velice snadno 
vyřešil: Není náhodou možné, že se s těmito lidmi vídáte i v realitě? Mohou vám to třeba říct osobně. (Pravdou je, že jsou lidé, se kterými chcete zůstat v kontaktu, 
ale osobně se s nimi pravidelně nevídáte. Podle mě se však hodí zvážit, jestli spolu můžete komunikovat i někde, kde nejde zároveň zabít celý den scrollováním na 
Reels.) Jediní lidé, se kterými se nevídám moc často, a přesto mě zajímá, co dělají (hodně totiž cestují) jsou strejda s tetou. Mé okolí sociální sítě stále má a to 
je způsob, kterým se ke mně dostávají informace, ať už o strejdových cestách, nebo o aktuálním dění. (Nemyslete si třeba, že nevím, kdo je P Diddy a z novodobé slovní 
zásoby taky nepropadám. Mám svoje zdroje.) Teď tu však nastává trochu paradoxní situace, kterou jsem stále nevyřešil. Když všem doporučuji, jak je skvělé nemít 
Instagram, jak se potom budu od svého okolí dozvídat aktuální informace? Odpověď je jednoduchá: Instagram si nerušte, osvobozený od jeho otěží smím být jen já. /j

Jiné řešení, jak omezit svou neutuchající vášeň pro Instagram, představuje Tristan Saucedo ve svém videu 
[Don't delete instagram. Do this instead](https://youtu.be/JyYQiMXcIxs) (anglicky). Docela se mi líbí myšlenka toho časovače, který používá, protože všichni, kteří se
pokoušejí či pokoušeli Instagramu zbavit (mě nevyjímaje), vědí, že ten časovač od Instagramu vůbec nefunguje. (Kdyby fungoval, tak by se to moc nelíbilo akcionářům,
protože Instagram má peníze z reklamy, kterou pochopitelně nemůžete vidět, když si řeknete: "A už dost, jdu dělat něco jiného," a zavřete Instagram.)

### Youtube

aneb dobrý sluha, ale zlý pán.

Problém s Youtubem je ten, že je velmi užitečný, pokud hledáte videa o tom, jak uvařit jablečný koláč, ušít povlak na polštář, nebo zda si pořídit ten, anebo ten 
telefon. Nevyhnutelně však skončíte u videí typu "Co nám babička Uršula tají", "10 nejdelších tobogánu na světě" a vpodstatě jakékoliv reakční video. S Youtubem 
zápasím už dlouho, takže jsem už na tuto problematiku takový malý expert. /j

Moje největší doporučení je rozšíření jménem Unhook, které vám dovoluje skrýt různé části a funkce Youtubu. Ať už jsou to doporučovaná videa v liště vedle hlavního 
videa (ty rozhodně skrýt), domovská stránka s dalšími doporučeními (tu taky skrýt), stránka s trendy nebo Shorts. Díky tomu můžete sledovat videa, která si vyhledáte, 
a nová videa od lidí, které sledujete, ale už není způsob, jakým by vás mohl Youtube lapit a nepustit.

_Když už mluvíme o Shorts nemůžu nezmínit, že na skrytí Shorts už Youtube funkci má. Ta je ale skryje jen na 30 dní. Díky tomu se mi docela dlouho dařilo skrýt Shorts na 30 dní, za 30 dní přijít, bezmyšlenkovitě otevřít Shorts a až po asi 2 - 3 videích si uvědomit: co tady vlastně dělám? a nasledně připravit past na Vojtu, který sem zase za 30 dní přijde._

Také doporučuju si Youtube na mobilu skrýt nebo rovnou vypnout. Pokud se na nějaké video chci podívat, zapnu si ho na počítači (kde samozřejmě nevidím žádná 
doporučení). Poslední dobou (ve fázi, kdy už mě ani nenapadne, že se dají videa sledovat i na mobilu) mám od Youtubu zapnutá oznámení, ale pouze na nová videa od 
lidí, které sleduju. Tím se dozvím, že nějaké video vyšlo, ale podívám se na něj, až když si na něj udělám čas.

S tím souvisí i to, že pokud váš prohlížeč podporuje funkci "obraz v obraze" *(kdy se video zobrazí v takovém malém okénku, které překrývá ostatní aplikace, takže můžete zároveň sledovat video o tobogánech a třeba dělat prezentaci do školy v Powerpointu)*, tak si ji vypněte. Buď se díváte na video, nebo dělate prezentaci, ale 
nedělejte obojí najednou. Jednak se to tam někdy hrozně plete a taky se pak nesoustředíte ani na jedno.

Poslední doporučení je zrevidovat seznam lidí, které odebírate, protože je zbytečné odebírat někoho, kdo už vás nezajímá. Taky pokud si u všech, kteří zůstali, 
nastavíte zvoneček, mohou vám chodit ta oznámení na mobil a budou vám chodit jen oznámení, která vás zajímají.

#### Krátké shrnutí

1. rozšíření Unhook
2. nepoužívat Youtube na mobilu
3. nepoužívat obraz v obraze
4. odhlásit odběr od lidí, kteří už vás nezajímají

### Tiktok, Facebook, Twitter...

S ostatními sítěmi moc zkušeností nemám, ale můžu vám doporučit třeba aplikaci Blocksite (určitě Android a tuším i iPhone), pomocí které můžete omezit používání 
aplikací a webových stránek.

## Co mi zbylo za sociální sítě?

Aby byl tento článek úplný, měl bych zmínit, že mám ještě spoustu účtu na různých sítích, které používám jen když si tam něco hledám a nechci se nechat otravovat 
vyskakovacími okny typu "přihlašte se, nebo nemůžete pokračovat dále" apod. Tak jde třeba o Facebook, Twitter, Reddit, Pinterest a kdysi jsem si založil i Snapchat a 
záhy zjistil, že mě to nějak netankuje.

Pravidelně pak používám (a za sociální sítě v pravém slova smyslu nepovažuju) Whatsapp a Teamsy. Taky každoročně používám Telegram, protože na táboře letí Telegram a 
ne Whatsapp. A nesmíme zapomenout taky na email...

---
{: data-content="závěr"}

Podtrženo sečteno, pokud mě chcete kontaktovat, tak mi napište email, dopis nebo vyšlete poštovního holuba. Instagram jsem měl, nemám a mít nehodlám a doporučuji, ať 
to tak máte taky.

_PS: ještě mám nevyrovnané účty s Duolingem, takže to taky někdy přijde._

---
{: data-content="poznámky"}

[^1]: Říkejte si, co chcete, ale ať jsou to Reels, Shorts nebo Tiktok, vyjde to úplně na stejno.
[^2]: Dnes se to jako moc nezdá, ale bylo to ještě před přidáním reels.
