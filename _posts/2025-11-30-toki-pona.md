---
layout: post
title: mi kama sona e toki pona.
---

Název článku v překladu znamená: "Začal jsem se učit toki ponu."

# Co je toki pona?

Toki pona je umělý jazyk, který byl vytvořen tak, aby obsahoval co možná nejméně slov. Sonje Lang, autorce toki pony, se to docela povedlo. Záleží na metodě, kterou slova spočítáte, ale většinou se uvádí 137.

# Proč by to někdo dělal?

Celý koncept toki pony je založen na [Sapirově-Worfově hypotéze](https://cs.wikipedia.org/wiki/Sapirova–Whorfova_hypotéza), která říká, že jazyk, kterým mluvíme, ovlivňuje naše smýšlení. Radikálnější verze hypotézy tvrdí, že jazyk dokonce naše myšlení omezuje, ale ta byla prokazatelně vyvrácena. Jak jinak by bylo možné se nějak cítit, ale neumět ten pocit pojmenovat? Jak by bylo možné mít slovo na jazyku, ale přesto si na něj nemoct vzpomenout?

Jak s tím vším ale souvisí toki pona? Důvod, proč je toki pona tak jednoduchá, je ten, že má zjednodušit naše myšlení v současném chaotickém světě. Toki pony omezený slovník vás nutí se zamyslet: "Co tím opravdu chci sdělit? Které části mého sdělení jsou důležité a které ne?" V toki poně totiž opravdu není prostor na zbytečnosti.

# Jak je toho docíleno?

Jak jsem už zmiňoval, toki pona má jen 137. Mnoho slov pak musí mít více významů. Například _tawa_ znamená *pohyb*, *pohybovat se*, ale i *pro*, *z [mého/tvého] pohledu*, *k [něčemu]*, *do [něčeho]*. Dalším příkladem je *pona*, což znamená *dobrý* a *opravovat*, ale i *jednoduchý*. (Proč byste taky používali toki ponu, když si nemyslíte, že jednoduché věci jsou dobré?) Snad jediným slovem, které se tomu vymyká je slovo *kijetesantakalu*, které znamená mýval a bylo vytvořeno jako vtip.

Dalším způsobem, který toki pona používá, je některá slova zkrátka nemít. Jediná čísla, která toki pona má, jsou _wan_ pro jedna, _tu_ pro dva a _mute_ pro hodně. Tři se řekne *tu wan*, čtyři *tu tu*, atd. Existuje ještě rozšířený systém, který používá slova _luka_ (ruka) pro pět, _mute_ pro dvacet a _ale_ (všechno) pro sto. 2025 se tedy řekne *ale ale ale ale ale ale ale ale ale ale ale ale ale ale ale ale ale ale ale ale mute luka*.

Toki pona nezná také moc barev. Pouze _kule_ (barva), _pimeja_ (černá), _walo_ (bílá), _jelo_ (žlutá), _loje_ (červená) a _laso_ (modrá/zelená). Ostatní barvy získáme podobně jako ostatní čísla. Například oranžová se řekne _jelo loje_ (nebo *loje jelo*).

Celá gramatika je také velmi jednoduchá, přesto ji tady ale nebudu vysvětlovat.

# Newspeak

Ti, co četli knihu 1984 nebo o ní alespoň slyšeli, si teď určitě říkají: "Jak se liší toki pona od [newspeaku](https://cs.wikipedia.org/wiki/Newspeak)?" To je velmi dobrá otázka. Zatímco newspeak význam slov zužuje (skvělým příkladem je slovo *free*, které v newspeaku nelze použít ve významu svobodný, ale pouze ve významu "prost". V 1984 je udán příklad: "The dog is free of lice," neboli "Pes je prost (/bez) vší."). Oproti tomu, toki pona význam slov rozšiřuje.

# K čemu je to dobré?

Vlastně k ničemu. Je to spíše takové hobby. Lidé toki ponou píší povídky, básně, komunikují na Redditu a Discordu. Dokonce se toki pona dočkala i svého překladu Minecraftu.

# Způsoby zápisu

Toki pona jde samozřejmě psát latinkou, ale díky tomu, že má pouze 14 hlásek a pravidelnou strukturu slabik, ji lze adaptovat témeř na cokoliv. Existují způsoby, jak ji psát azbukou, řeckou alfabetou, korejským hangulem nebo arabským písmem. Vzniklo i několik originálních systémů. Mezi ně patří zejména [sitelen pona](https://en.wikipedia.org/wiki/Sitelen_Pona) a [sitelen sitelen](https://en.wikipedia.org/wiki/Toki_Pona#sitelen_sitelen). Oba jsou obrázkovými písmy. Sitele sitelen je velmi umělecké a zdobné písmo. Sitelen pona je obyčejnější, zato použitelnější.

Jestliže vás to zaujalo, tak na internetu najdete určitě spoustů "učebnic", jak se toki ponu naučit. Většina z nich je nejspíš anglicky... Výhodou toki pony je, že se ji stihnete naučit, než vás to omrzí, což je minimálně pro mě u konvenčních jazyků problém.
